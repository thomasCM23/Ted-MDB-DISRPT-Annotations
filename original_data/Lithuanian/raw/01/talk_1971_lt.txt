Aš gimiau ir užaugau Siera Leonėje, mažoje ir labai gražioje Vakarų Afrikos šalyje, kur gausu tiek gamtinių resursų, tiek kūrybiško talento. Deja, Siera Leonė garsi dėl 1990-aisiais vykusio maišto ir karo, kuomet sudegė daug kaimų. Yra paskaičiuota, kad tuomet 8 000 vyrų, moterų ir vaikų neteko kojų ir rankų. Kuomet aš, būdamas 12, ir mano šeima bėgome gelbėdamiesi nuo užpuolikų, nusprendžiau, kad padarysiu viską, kad mano vaikams netektų patirti to, ką teko patirti man. Mano vaikai turės gyventi Siera Leonėje, kur nereikės karo ir galūnių amputacijų siekiant valdžios. Stebėdamas pažįstamus ir mylimus žmones, kurie bandė atsigauti po negandų, labai nerimavau, kad daugybė žmonių su amputuotomis galūnėmis mano šalyje nesinaudos savo protezais. O priežastis, kaip supratau, buvo ta, kad jų protezų jungtys jiems kėlė skausmą, nes netiko jų forma. Protezo jungtis yra ta dalis, į kurią dedama likusi galūnės dalis ir kuri jungiasi su kulkšnies protezu. Net ir išsivysčiusiame pasaulyje pacientui užtrunka nuo trijų savaičių iki ištisų metų susirasti patogią jungtį, o kartais ir visai nepavyksta. Protezų gamintojai vis dar naudoja tokius tradicinius metodus kaip formavimas ir liejimas gamindami vienasluoksnes protezų jungtis. Tokios jungtys labai stipriai spaudžia paciento galūnesir palieka nuospaudas ir pūsles. Ir visai nesvarbu, koks galingas yra tavo kulkšnies protezas. Jeigu protezo jungtis nepatogi, koja nesinaudosi. O šiais laikais tai tiesiog nepriimtina. Tad vieną dieną, sutikęs profesorių Hugh Herr, prieš dvejus su puse metų, buvau jo paklaustas ar žinau, kaip tai išspręsti, atsakiau: „Ne, dar ne, bet norėčiau žinoti.“ Taigi, rašydamas disertaciją MTI Medijų laboratorijoje (MIT Media Lab) pagal užsakymą sukūriau protezo jungtis greitai ir pigiai. Jos daug patogesnės už tradicinių protezų jungtis. Pasitelkiau magnetinio rezonanso tomografiją, kad pamatyčiau, kokia yra paciento anatomija, kad galutinė elemento liejimo forma geriau tiktų vietoms, patirsiančioms spaudimą ir įtampą, dėl natūralaus judėjimo jėgos ir tik tada ėmiausi gaminti jungtį. Daugiasluoksnei protezo jungčiai gaminti pasitelkėme 3D spausdintuvą. Tokia jungtis nuima spaudimą nuo tų kūno taškų, kur reikia. Kitaip tariant, naudojamės duomenimis, gamindami naujoviškas jungtis greitai ir pigiai. Neseniai surengėme bandymus Medijų laboratorijoje. Vienas mūsų pacientų, JAV veteranas, kuris jau beveik 20 metų gyvena su amputuota galūne ir kuris yra išbandęs dešimtis protezų, taip kalbėjo apie mūsų protezą: „Jis toks minkštas. Lyg vaikščiotum pagalvėmis. Ir tai velniškai gundo.“(Juokas.) Negalia mūsų laikais neturėtų trukdyti gyventi prasmingai. Aš tikiuosi ir trokštu, kad įrankiai ir procesai kuriami mūsų tyrėjų padės sukurti labai funkcionalius protezus tiems, kuriems jų reikia. Aš manau, kad karą ir ligas patyrusių žmonių sielos ima gyti, kai yra sukuriamos patogios ir įperkamos sąsajos reikalingos jų kūnams. Kur tai bebūtų – Siera Leonėje ar Bostone – aš tikiu, kad tai ne tik atkuria, bet ir pakeičia jų žmogiškojo potencialo pajautimą. Labai ačiū. 