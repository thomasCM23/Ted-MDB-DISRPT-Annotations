
Kai buvau maža, vis įsivaizduodavau, kad vieną dieną pabėgsiu. Nuo tada, kai suėjo šešeri, visuomet turėjau pasiruošusi kuprinę su drabužiais ir paslėpusi konservų skardinių giliai spintoje. Nenustygau vietoje, bijojau, kad tapsiu rutinos ir nuobodulio grobiu. Todėl daugumoje mano vaikystės prisiminimų įvairūs užsisvajojimai, kuriuose aš kertu sienas, ieškau uogų, sutinku visokiausius keistuolius - nesuvaržytus, gyvenančius kelyje. 

Metai bėgo, tačiau dauguma nuotykių, apie kuriuos svajojau būdama maža - keliauti ir kloti savo kelią tarp kitų pasaulių, ne tik mano vienos - tapo realybe, kai tapau dokumentikos fotografe. Bet joks kitas potyris nebuvo toks artimas mano vaikystės svajonėms, kaip kad gyvenimas kartu su keliautojais sutiktais JAV ir jų kasdienybės fotografavimas. Tai klajokliška svajonė, kitokia amerikietiška svajonė, kurią pasirenka jauni benamiai, keliautojai, tranzuotojai, bastūnai ir valkatos. 

Dauguma galvojame, kad bastūnas - praeities sutvėrimas. Žodis "klajoklis" vaizduotėje nupiešia seną juodai baltą vaizdą, kuriame pajuodęs nuo anglies, nugairintu veidu vyriškis, tabaluojantis kojomis sėdėdamas vagone, tačiau šios nuotraukos spalvotos, jos parodo per visą šalį klajojančią bendruomenę - be galo gyvybingą ir kūrybiškai laisvą, matančią tas Amerikos dalis, kurių niekas kitas nemato. 

Kaip ir jų pirmtakai, dabartiniai klajokliai keliauja geležinėmis ir betoninėmis JAV arterijomis. Dienomis jie įšoka į krovininius traukinius, pakelia nykštį ir važiuoja su tuo, kas pasitaiko - nuo sunkvežimių vairuotojų iki paprastų moteriškių. Naktimis miega po žvaigždėmis, susispaudę su savo šunimis, katėmis, naminėmis žiurkėmis. 

Kai kurie keliautojai pasirenka kelią tarsi boikotuodami materializmą, tradicinius darbus, universitetinį išsilavinimą tam, kad gautų nuotykių gūsį. Kiti ateina iš žemesniojo visuomenės sluoksnio, niekada nė neturėję šanso pakilti aukščiau: globos namų atstumtieji, paaugliai, bėgantys nuo prievartos ir neatleidžiančių namų. 

Ten, kur kiti mato nepritekliaus ir ekonominių nesėkmių istorijas, patys keliauninkai mato savo egzistenciją pro išsilaisvinimo ir laisvės prizmę. Jie verčiau gyvens ne pertekime, kurį jie mato kaip viską švaistančią vartotojišką visuomenę, ir nevergaus nerealistiškai tradicinei amerikietiškai svajonei. Jie pasinaudoja faktu, kad JAV iki 40 proc. maisto atsiduria konteineriuose ir rausiasi juose ieškodami puikios kokybės produkcijos. Jie paaukoja meterialinį komfortą tam, kad gautų erdvės ir laiko tyrinėti savo kūrybines erdves, svajoti, skaityti, rašyti, dirbti su menu ir muzika. 

Bet šis gyvenimo būdas turi daug aspektų, kurie yra toli nuo idilės. Niekas neatsikrato savo ydų tiesiog išeidami į kelią. Priklausomybės tikros, stichijos tikros, suluošinimas ir žudynės krovininiuose traukiniuose - visi, kurie gyveno gatvėse, gali paliudyti apie išsamius įstatymų sąrašus, kurie benamių egzistavimą paverčia nusikaltimu. Kiek iš jūsų žino, kad daugelyje JAV miestų dabar yra uždrausta sėdėti ant šaligatvio, susisukti į pledą, miegoti savo mašinoje, pasiūlyti maisto nepažįstamajam? Aš žinau apie šiuos įstatymus, nes mačiau, kaip draugai ir kiti keliautojai sėdo už grotų arba gavo įspėjimus, nes įvykdė šiuos "nusikaltimus". 

Daugelis iš jūsų turbūt svarsto, kodėl kas nors apskritai rinktųsi tokį gyvenimą - tarp daugybės diskriminuojančių įstatymų, valgant maistą iš šiukšliadėžių, miegant po tiltais, dirbant sezoninius darbus šen bei ten. Atsakymas į šį klausimą gali skirtis, kaip skiriasi ir žmonės sutinkami kelyje, bet keliautojai dažnai atsako vienu žodžiu: laisvė. Kol negyvename visuomenėje, kurioje kiekvienam žmogui yra užtikrintas orumas dirbant, kad jie galėtų dirbti ir gyventi, o ne tik dirbti ir išgyventi, tol atsiras tokių, kurie į kelią žiūrės kaip į pabėgimą, išsilaisvinimą ir, be abejo, maištą. 

Ačiū. 

(Plojimai) 