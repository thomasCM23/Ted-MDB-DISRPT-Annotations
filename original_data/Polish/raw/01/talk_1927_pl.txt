
Świat ulega głębokim zmianom, a mnie martwi to, że inwestorzy zwracają zbyt mało uwagi na główne motory tych zmian, a zwłaszcza na zrównoważony rozwój. Przez „zrównoważony rozwój” rozumiem naprawdę istotne kwestie, takie jak czynniki środowiskowe i społeczne oraz ład korporacyjny. Uważam, że ignorowanie tych czynników jest lekkomyślne i może zagrozić długoterminowym zyskom. Być może to, co teraz powiem was zaskoczy, ale w obecnym układzie sił realny wpływ na zrównoważony rozwój mają inwestorzy instytucjonalni, wielcy inwestorzy tacy jak fundusze emerytalne i różnego typu fundacje. Uważam, że zrównoważone inwestowanie jest prostsze niż myślicie, skuteczniejsze niż wam się wydaje i ważniejsze niż moglibyście sobie wyobrazić.
Przypomnę wam co już wiemy. Nasza populacja rośnie i się starzeje. Obecnie na Ziemi żyje 7 miliardów ludzi, a pod koniec wieku ta liczba może wzrosnąć do 10 miliardów. Zużywamy zasoby naturalne szybciej niż te są w stanie się odtwarzać, a emisje gazów odpowiedzialnych za zmianę klimatu wciąż rosną. Oczywiście, to są kwestie środowiskowe i społeczne, ale nie tylko. Są to też kwestie ekonomiczne, które przekładają się na poziom ryzyka i zysku. To skomplikowane problemy i mogą wydawać się bardzo odległe, więc kusi nas żeby schować głowy w piasek i o nich nie myśleć. Spróbujcie się przed tym powstrzymać. Nie próbujcie tego w domu. (śmiech)
W związku z tym zastanawiam się, czy obecne zasady inwestowania sprawdzą się w przyszłości. Wiemy, że inwestorzy, kiedy przyglądają się jakiejś spółce i decydują, czy chcą w nią zainwestować, patrzą na dane finansowe, wskaźniki takie jak wzrost sprzedaży, przepływy środków pieniężnych, udział w rynku, wycena – no wiecie, to naprawdę ich kręci. Uwzględnieni tych wszystkich kwestii ma oczywiście fundamentalne znaczenie, ale może się okazać niewystarczające. Inwestorzy powinni też przyglądać się pozafinansowym wskaźnikom wydajności, czyli tzw. ESG: wskaźnikom środowiskowym (E – environment) i społecznym (S – social) oraz ładowi korporacyjnemu (G – governance). Środowisko to zużycie energii, dostępność wody, odpady i zanieczyszczenia, czyli wydajne wykorzystywanie zasobów. Kwestie społeczne to kapitał ludzki, zaangażowanie pracowników i potencjał innowacyjny oraz zarządzanie łańcuchem dostaw, prawa pracownicze i prawa człowieka. Z kolei ład korporacyjny to nadzór nad spółkami sprawowany przez rady i inwestorów. Tak jak mówiłem, to są naprawdę ekscytujące zagadnienia. Ale ESG jest miarą zrównoważonego rozwoju, a zrównoważone inwestowanie włącza czynniki ESG i czynniki finansowe w proces inwestycji. Oznacza to ograniczanie przyszłego ryzyka poprzez minimalizację szkód dla ludzi i planety oraz wiąże się z zapewnianiem kapitału użytkownikom, którzy wykorzystają go w celu uzyskania korzystnych i zrównoważonych wyników. 
Więc skoro zrównoważony rozwój ma dzisiaj znaczenie finansowe, a wszystkie znaki wskazują, że w przyszłości będzie jeszcze istotniejszy, to czy sektor prywatny bierze to pod uwagę? Cóż, najlepsze w tym wszystkim jest to, że większość dyrektorów generalnych tak robi. Zrównoważony rozwój zaczęto uważać nie tylko za ważny, ale kluczowy dla sukcesu w biznesie. Ok. 80 procent dyrektorów generalnych na świecie uważa zrównoważony rozwój za podstawę wzrostu innowacyjności i czynnik zwiększający przewagę konkurencyjną w ich branży. A aż 93 procent uważa ESG za przyszłość lub ważny czynnik dla przyszłości ich branży. Więc poglądy dyrektorów są jasne. Zrównoważony rozwój to ogromna szansa.
Więc jak spółki wykorzystują ESG do zwiększania twardych wyników biznesowych? Jeden z przykładów jest nam szczególnie bliski. W 2012 r. w State Street przenieśliśmy 54 aplikacje do chmury i zrezygnowaliśmy z kolejnych 85. Zwirtualizowaliśmy nasze środowiska systemu operacyjnego i zrealizowaliśmy wiele projektów zwiększających automatyzację. Obecnie te inicjatywy tworzą bardziej mobilne środowisko pracy, zmniejszają nasze zapotrzebowanie na nieruchomości i generują oszczędności kosztów operacyjnych w wysokości 23 milionów dolarów rocznie oraz redukują emisje o 100 tysięcy ton węgla. To tak jakby z dróg zniknęło 21 tysięcy samochodów. Nieźle, prawda? Kolejny przykład to Pentair. Pentair to amerykański koncern przemysłowy. Jakieś 10 lat temu zrezygnowali z produkcji elektronarzędzi i zainwestowali w branżę wodociągową. To wielkie ryzyko. Dlaczego to zrobili? Cóż, z całym szacunkiem dla fanów majsterkowania, woda ma większy potencjał niż elektronarzędzia, a ta spółka skoncentrowała się na, jak to określili, „nowym Nowym Świecie”. To cztery miliardy przedstawicieli klasy średniej potrzebujących jedzenia, energii i wody.
Być może zastanawiacie się teraz, czy to nie są czasem tylko jakieś pojedyncze przypadki. To znaczy, serio? Czy spółki, które biorą pod uwagę zrównoważony rozwój, naprawdę dobrze sobie radzą finansowo? Może was to zdziwi, ale tak. Dane wskazują, że akcje spółek o lepszych wskaźnikach ESG radzą sobie tak dobrze jak inne. Niebieska linia to MSCI World, czyli indeks dużych spółek z rozwiniętych rynków na całym świecie. Złota linia to firmy ocenione jako najlepsze pod względem ESG. Przez ponad trzy lata brak negatywnego wpływu na wyniki. Czyli jest dobrze, prawda? Ale chcemy więcej. Ja chcę więcej. W niektórych przypadkach uwzględnienie czynników ESG może pozwolić na wzrost zysków. Niebieska linia pokazuje wyniki 500 największych globalnych spółek, złota linia wskazuje tylko spółki o najlepszych praktykach w zakresie strategii zmiany klimatu i zarządzania ryzykiem. Przez niemal osiem lat udało im się uzyskać wyniki lepsze o ok. dwie trzecie. Czyli tak, jest korelacja. To nie związek przyczynowo-skutkowy, ale dane wskazują, że można być liderem w zakresie ochrony środowiska i równocześnie generować spore zyski.
Więc jeżeli wyniki są takie same lub lepsze, a nasza planeta na tym korzysta, czy to nie powinna być norma? Czy inwestorzy, w szczególności instytucjonalni, są zaangażowani? Cóż, niektórzy są, a niektórzy naprawdę się wyróżniają. Hesta. Hesta to fundusz emerytalny dla pracowników ochrony zdrowia i opieki społecznej w Australii z aktywami w wysokości 22 miliardów [dolarów]. W tej spółce uważa się, że kwestie ESG mogą mieć wpływ na ryzyko i wyniki, więc włączanie czynników pozafinansowych w proces inwestycyjny jest podstawą ich zobowiązania do działania w najlepszym interesie członków funduszu, podstawą zobowiązania. I jak nie kochać Australijczyków? CalPERS to kolejny przykład. CalPERS to fundusz emerytalny dla pracowników sektora publicznego w Kalifornii, z aktywami w wysokości 244 miliardów [dolarów], są drugim funduszem co do wielkości w Stanach Zjednoczonych i szóstym na świecie. Obecnie są blisko osiągnięcia 100-procentowo zrównoważonych inwestycji poprzez systematyczne włączanie ESG do całego funduszu. Dlaczego? Uważają, że jest to niezbędne do osiągnięcia najlepszych długoterminowych wyników, koniec kropka. Jak sami mówią „długoterminowe tworzenie wartości wymaga skutecznego zarządzania trzema rodzajami kapitału: finansowym, ludzkim i fizycznym. Dlatego poważnie traktujemy ESG.”
Moja praca polega na rozmawianiu z wieloma inwestorami i nie wszyscy widzą to w ten sposób. Często słyszę wymówki w rodzaju „Musimy maksymalizować zyski, więc się tym nie zajmujemy” albo „Nie chcemy wykorzystywać portfolio do określania swojej polityki”. A szczególnie działa mi na nerwy: „Jeżeli chcesz coś z tym zrobić to zarób pieniądze i oddaj zysk na cele dobroczynne”. To jest ten moment kiedy zaczynam przewracać oczami.
Pozwólcie, że coś teraz wyjaśnię. Poszczególne spółki i inwestorzy nie odpowiadają za losy tej planety. Nie mają nieskończonych zobowiązań społecznych, a zrównoważony rozwój nie może być ważniejszy niż rozważne inwestowanie i teorie finansowe. Obie strony mogą się uzupełniać. To nie musi być coś za coś. Ale inwestorzy instytucjonalni to klucz do sukcesu dla zrównoważonego rozwoju. Dlaczego właśnie oni? Odpowiedź jest prosta – oni mają pieniądze. (śmiech). Dużo pieniędzy. Naprawdę bardzo dużo. Globalny rynek akcji jest wart 55 bilionów dolarów. Globalny rynek obligacji – 78 bilionów. To razem 133 biliony dolarów. To 8 i pół raza tyle co PKB Stanów Zjednoczonych. To największa gospodarka świata z absolutnie największym potencjałem.
Więc możemy zmierzyć się z najważniejszymi wyzwaniami, takimi jak słodka woda, czyste powietrze i wyżywienie dla 10 miliardów ludzi, jeżeli inwestorzy instytucjonalni włączą ESG w proces inwestowania. A gdyby wykorzystali swoją siłę i przekazali większą część swojego kapitału spółkom najciężej pracującym nad tymi problemami, a przynajmniej tym, które ich nie zwiększają? A co jeżeli będziemy pracować, oszczędzać i inwestować tylko po to, żeby odkryć, że świat, na którym mamy spędzić naszą emeryturę, jest bardziej stresujący i niepewny niż teraz? Co jeżeli nie wystarczy czystego powietrza i słodkiej wody?
Teraz należałoby zadać pytanie: co jeżeli całe to ryzyko dotyczące zrównoważonego rozwoju jest wyolbrzymione i zawyżone, to właściwie nic pilnego, kwestia wyboru wartości czy też stylu życia? Cóż, prezydent John F. Kennedy powiedział coś co idealnie pasuje do sytuacji: „Są zagrożenia i koszty związane z działaniem, ale są one znacznie mniejsze od długoterminowych zagrożeń i kosztów związanych z wygodnym brakiem działania”. Jestem w stanie przyjąć, że wiąże się to z ryzykiem szacunkowym, ale ponieważ ocena opiera się na szerokim konsensusie naukowym, szanse, że nie jest to całkowicie błędne założenie są większe niż to, że nasz dom spłonie czy też zginiemy w wypadku samochodowym. No chyba że mieszkacie w Bostonie. (śmiech). Chodzi mi o to, że przecież wykupujemy ubezpieczenie, aby ochronić się finansowo na wypadek takich sytuacji, prawda? Więc inwestując w zrównoważony sposób, robimy dwie rzeczy. Ubezpieczamy się, ograniczając ryzyko dla naszej planety i dla naszej gospodarki, a równocześnie, krótkoterminowo, nie poświęcamy zysków. (człowiek na obrazku: „Co jeżeli to wszystko wielka ściema i niepotrzebnie tworzymy ten lepszy świat?”)
Dobra, widzę, że wam się podoba. Mnie też się podoba, bo obśmiewa obie strony sporu o zmianę klimatu. Pewnie nie wiecie, po której ja jestem stronie. Ale najbardziej mi się podoba, że przypomina mi to o czymś co powiedział Mark Twain: „Zaplanuj sobie przyszłość, ponieważ tam właśnie spędzisz resztę swojego życia.”
Dziękuję.
(oklaski)
