
talkid: 1978

Sara Lewis: Doceniaj niepełne zwycięstwa

Miałam szczęście, że moja pierwsza praca była w Muzeum Sztuki Nowoczesnej, przy wystawie malarstwa Elizabeth Murray. Nauczyłam się od niej bardzo dużo. Po tym, jak kurator Robert Storr wybrał obrazy z jej dorobku życia, uwielbiałam patrzeć na obrazy z lat 70. Pewne motywy i elementy tych prac pojawiały się później w jej życiu. Pamiętam, jak zapytałam ją, co myśli o tych wczesnych dziełach. Jeśli się nie wiedziało, że to jej prace, czasem byłoby trudno zgadnąć. Powiedziała mi, że kilka nie spełniło jej własnych oczekiwań. Jedna z jej prac tak ją rozczarowała, że wyrzuciła ją do śmieci w studio, a sąsiadka zabrała obraz do siebie, bo widziała jego wartość.
W tym momencie moje poglądy na sukces i kreatywność zmieniły się. Dotarło do mnie, że sukces to chwila, ale tak naprawdę zawsze podziwiamy pomysłowość i kunszt. Zachodzi pytanie: co sprawia, że potrafimy zmienić sukces w kunszt? Zadawałam sobie to pytanie od dawna. Myślę, że to przychodzi, kiedy zaczynamy cenić dar bliskości zwycięstwa.
Zaczęłam to rozumieć, kiedy poszłam pewnego zimnego majowego dnia oglądać trening łuczniczy, jak los chciał, samych kobiet, na północnym krańcu Manhattanu, w centrum sportowym Columbia Baker. Chciałam zobaczyć to, co nazywają paradoksem łucznika. Polega on na tym, że żeby trafić do celu, trzeba celować w coś trochę od celu oddalonego. Stałam i obserwowałam trenera, który podwiózł kobiety szarym vanem, a one wysiadły w zrelaksowanym skupieniu. Jedna trzymała w jednej ręce nadjedzonego loda, a w drugiej strzały z żółtym opierzeniem. Przeszły obok mnie, uśmiechnęły się, ale oceniły mnie po drodze i porozumiały się nie słowami tylko liczbami, stopniami. Jak sądziłam, planowały swoją pozycję, żeby trafić w cel. Stałam za jedną z łuczniczek, a jej trener stał pomiędzy nami, żeby ocenić, komu trzeba pomóc. Obserwowałam ją, nie wiedząc, jak zamierza choć raz trafić w tarczę. Tarcza ze standardowej odległości 70 metrów wygląda jak łebek zapałki trzymanej na długość ramienia. Do tego dochodzi 20 kg siły naciągu przy każdym strzale. Pierwszy raz trafiła siódemkę, potem dziewiątkę i potem dwie dziesiątki. A po tym następna strzała w ogóle nie trafiła w tarczę. To ją zmobilizowało, bo strzelała potem bez przerwy. Trwało to trzy godziny. Na koniec treningu jedna z łuczniczek była tak wyczerpana, że położyła się na ziemi z wyciągniętymi rękami, patrzyła w niebo, szukając czegoś, co T.S. Eliot mógłby nazwać nieruchomym punktem wirującego świata.
W kulturze amerykańskiej to rzadkie, tak mało zostało profesjonalizmu, żeby widzieć jak wygląda zawziętość z tym stopniem dokładności. Co to znaczy, utrzymać postawę ciała przez trzy godziny, żeby trafić do celu, dążąc do niewidocznej doskonałości. Zostałam, bo uświadomiłam sobie, że jestem świadkiem czegoś rzadkiego do uchwycenia, tej różnicy między sukcesem a mistrzostwem.
Sukces to trafienie w środek tarczy, ale kunsztem jest wiedzieć, że to nic nie znaczy, jeśli nie możesz tego powtórzyć. Kunszt to nie to samo, co doskonałość. To nie to samo, co sukces, który uważam za wydarzenie, chwilę w czasie i etykietkę przyznawaną przez świat. Mistrzostwo to nie przywiązanie do celu, ale ciągłe dążenie. Jak to zrobić, co nas popchnie dalej to wartość bliskiej wygranej. Ile razy uznaliśmy coś za klasykę, a nawet arcydzieło, kiedy twórca uznał to za beznadziejne i niedokończone, rozważając wszystkie wady. Innymi słowy, nie całkiem wygrał? Elizabeth Murray zaskoczyła mnie swoim wyznaniem o wczesnych obrazach. Malarz Paul Cézanne tak często uważał swoje obrazy za niekompletne, że celowo je odstawiał z zamiarem późniejszego dokończenia. Jednak pod koniec życia okazało się, że podpisał tylko 10% swoich dzieł. Jego ulubioną powieścią było "Nieznane arcydzieło" Honoriusza Balzaka, bo czuł, że jej bohater to on sam. Franz Kafka widział niekompletność, kiedy inni widzieli dzieło do wielbienia, tak dalece, że wszystkie dzienniki, manuskrypty, listy, a nawet szkice kazał spalić zaraz po swojej śmierci. Przyjaciel nie uszanował tej prośby, dlatego mamy teraz wszystkie prace Kafki: "Amerykę", "Proces", "Zamek", na tyle niekompletny, że urywa się w pół zdania.
Dążenie do mistrzostwa to zawsze i ciągle "prawie". "Panie, pozwól mi pragnąć dokonać więcej, niż potrafię" Michał Anioł błagał Boga ze Starego Testamentu w Kaplicy Sykstyńskiej, jakby sam był Adamem, z palcem wyciągniętym, jednak nie do końca dotykającym ręki bożej.
Mistrzostwo jest w zmierzaniu, nie w osiągnięciu celu. To ciągła chęć zamknięcia luki między tym, gdzie jesteś, a gdzie chciałbyś być. Mistrzostwo leży w poświęceniu się dla rzemiosła, a nie w rzeźbieniu kariery. Jak wielu wynalazców i przedsiębiorców przeżywa ten fenomen? Widzimy to nawet w życiu nieustraszonego badacza Arktyki, Bena Saundersa, który uważa, że jego zwycięstwa nie są nawet wynikiem wielkich osiągnięć, ale ciągiem niepełnych zwycięstw.
Rozwój to stanie na własnej granicy. Tę mądrość rozumiał Duke Ellington, który powiedział, że ze swego repertuaru zawsze najbardziej lubi następną piosenkę, tę, którą musi dopiero napisać. Częściową przyczyną tego, że niepełne zwycięstwo prowadzi do mistrzostwa, jest to, że z nabieraniem wprawy coraz jaśniej widzimy, że nie wiemy wszystkiego, co się nam zdawało. Nazywamy to efektem Dunning-Krugera. "Paryski Przegląd" wziął to od Jamesa Baldwina. Kiedy zapytali go: "Jak uważasz, co zwiększa się z wiedzą?", odpowiedział: "Dowiadujemy się, jak mało wiemy."
Sukces nas motywuje, ale bliska wygrana może popchnąć nas do stałego wysiłku. Jednym z najlepszych przykładów jest różnica, jaką widać na Olimpiadzie między srebrnymi medalistami i medalistami brązowymi. Thomas Gilovich i jego zespół z Cornell badali tę różnicę i odkryli, że widoczna frustracja srebrnych medalistów, w porównaniu z brązowymi, którzy zwykle bardziej się cieszą, że nie zajęli czwartego miejsca, bez żadnego medalu, daje srebrnym medalistom skupienie w kolejnych wyścigach. Widać to nawet w branży hazardowej, gdzie ktoś połapał się w tym fenomenie bliskiej wygranej i stworzył zdrapki, które częściej wydają się blisko wygranej, naciągając graczy na kupowanie kolejnych zdrapek. Nazywano je "zdrapki-zawał" i spowodowały serię nadużyć w latach 70. w Wielkiej Brytanii. Bliskość wygranej daje impuls, bo zmienia nam perspektywę i przesuwa odległy cel dużo bliżej miejsca, w którym stoimy. Jeśli poproszę was o opisanie świetnego dnia w przyszłym tygodniu, pewnie użyjecie ogólników. Ale jeśli poproszę o opisanie świetnego dnia na jutrzejszym TED, podalibyście pewnie szczegóły z praktyczną dokładnością. Tak działa bliskość wygranej. Skupia uwagę na tym, co jest teraz, na górze, przed którą stoimy. Jackie Joyner-Kersee w 1984 roku przegrała złoty medal w siedmioboju o jedną trzecią sekundy, a jej mąż przewidział, że da jej to skupienie potrzebne do wygrania kolejnych zawodów. W 1988 roku wygrała złoty medal w siedmioboju i ustanowiła rekord na 7291 punktów. Rekord, do którego dotąd żaden sportowiec się nie zbliżył.
Kwitniemy nie wtedy, gdy wszystko jest skończone, ale wtedy, gdy mamy jeszcze coś do zrobienia. Stoję tutaj, myśląc i zastanawiając się nad różnymi sposobami wyprodukowania bliskości zwycięstwa na tej sali. Jak odbiłoby się to na waszym życiu, bo chyba gdzieś głęboko każdy z nas to wie. Wiemy, że rozkwitamy, stojąc na krańcach możliwości. dlatego też celowa niekompletność jest wpisana w mit stworzenia. W kulturze Navajo niektórzy rzemieślnicy celowo tworzą skazy na tkaninach i ceramice. To nazywa się linią duszy, celowa skaza we wzorze daje tkaczce albo twórcy wyjście, a także powód do kontynuacji pracy. Mistrzowie nie dlatego są ekspertami, że doprowadzają przedmiot do końca. Są mistrzami, bo mają świadomość, że nie ma takiego końca.
Teraz uświadomiłam sobie, dlaczego trener łuczniczek powiedział mi na koniec tamtego treningu, kiedy go nie słyszały, że on i inni trenerzy nigdy nie czują, że zrobili dosyć dla swoich drużyn. Nigdy nie dość im technik wizualizacji, ani treningów postawy, żeby pomóc im przezwyciężyć te stałe niepełne zwycięstwa. Brzmiało to nie tyle jak skarga, ile jak zilustrowanie rodzaju rzewnego wyznania, przypomnienia, że on wie, że poświęca się nienasyconej, niedokończonej drodze, która zawsze wymaga więcej.
Bazujemy na niedokończonej idei, nawet chodzi o nasze dawne "ja". Oto dynamika mistrzostwa. Zbliżanie się do pożądanego celu może pomóc przewyższyć marzenia. Wyobrażam sobie, że tak Elizabeth Murray myślała, kiedy widziałam jej uśmiech na widok pierwszych obrazów w galerii. Nawet w tworzeniu utopii też pewnie zachowalibyśmy niepełność. Kończenie jest celem, ale mamy nadzieję, że nigdy końcem.
Dziękuję.
