
talkid: 1976
	
Jeremy Kasdin: Dünya benzeri gezegenleri bulmamıza yardım edecek çiçek biçimli yıldız gölgeleyici

Evren gezegenlerle dolu. Önümüzdeki 10 yıl içinde, bir başka yıldızın yakınındaki bir Dünya'yı fotoğraflayıp, orada hayat olup olmadığını ortaya çıkarabilecek bir teleskop icat etmemizi istiyorum. Princeton'daki NASA Jet Propulsion laboratuvarındaki meslektaşlarım ve ben önümüzdeki birkaç sene içinde bunu yapabilecek bir teknoloji üzerinde çalışıyoruz. Astronomlar artık gökadadaki her yıldızın bir gezegeni olduğunu düşünüyorlar. Bunların beşte birinin Dünya benzeri bir gezegene sahip olduklarını, yaşam barındırıyor olabileceklerini tahmin ediyorlar. Ama bunlardan hiçbirini görmüş değiliz. Onları sadece dolaylı yollardan saptadık.
Bu NASA'nın ünlü "Soluk Mavi Nokta" fotoğrafı. Voyager uzay aracı tarafından 1990'da çekildi. Araç güneş sisteminden çıkmak üzereyken, onu bu tarafa çevirip, 6 milyar kilometre öteden Dünya'nın fotoğrafını çektirdiler. Bir başka yıldızın etrafındaki Dünya benzeri bir gezegenin böyle bir fotoğrafını çekmek istiyorum.
Neden bunu hâlâ yapamadık? Neden bu kadar zor? Bunu anlamak için, Hubble Uzay Teleskobu'nu tutup döndürdüğümüzü ve onu Mars'ın yörüngesine doğru gönderdiğimizi varsayalım. Göreceğimiz şey şöyle bir şey, Dünya'nın resminin hafifçe bulanık hâli gibi çünkü Mars'ın yörüngesinde oldukça ufak bir teleskobumuz var. Hadi şimdi 10 kat daha uzaklaşalım. İşte Uranüs'ün yörüngesindeyiz. Küçülüyor, daha az detaya, daha az çözünürlüğe sahip. Ufacık Ay'ı hâlâ görebiliyoruz. Şimdi bir 10 kat daha ileri gidelim. Artık güneş sisteminin sınırlarında, Kuiper Kuşağı'ndayız. Şimdi şeçilmiyor bile. Carl Sagan'ın "Soluk Mavi Nokta"sı işte bu. Ama hadi 10 kat daha uzağa gidelim. İşte şimdi Oort Blulutu'ndayız, güneş sisteminin dışında ve güneşin görüş alanımıza, gezegenlerin oldukları yere geçtiğini görmeye başlıyoruz. Bir kez daha 10 kat uzaklaşarak Alpha Centauri'ye varıyoruz. O en yakın komşu yıldızımız ve gezegen kayboldu. Görebildiğimiz tek şey, şuradaki küçük kırmızı çemberin içinde bulunuyor olan gezegenden 10 milyar kat daha parlak olan yıldızın parıldayan büyük görüntüsü. Görmek istediğimiz şey ise o gezegen. Bu yüzden bu kadar zor. Yıldızdan gelen ışık sapma yapıyor. Teleskobun içinde saçılarak, gezegeni görülemeyecek hâle getiren bu aşırı parlak görüntüyü yaratıyor.
Dolayısıyla gezegeni görmek için tüm bu ışığa ilişkin bir şeyler yapmamız gerek. Ondan kurtulmak zorundayız. Bunu başarmak için gerçekten inanılmaz teknolojiler üzerinde çalışan pek çok meslektaşım var. Ben şimdi sizlere bunların en ilginci olduğunu düşündüğüm birini anlatacağım. Bu muhtemelen bize gelecek 10 yılda bir Dünya bulmaya en yakın olanı.
Fikir ilk olarak 1962'de, uzay teleskobunun babası Lyman Spitzer tarafından ortaya atıldı. Bir tutulmadan esinlenmişti. Hepiniz bunu görmüşsünüzdür. Bu bir güneş tutulması. Ay güneşin önüne geçmiş durumda. Işığın çoğunu engelliyor, böylece etrafındaki soluk koronayı görebiliyoruz. Eğer başparmağımı kaldırıp, tam gözüme gelen şu spot ışığını engellersem de aynı şey olacaktır, arka hatta sizi görebilirim. Peki bu nasıl oluyor? Ay'ın gölgesi Dünya'nın üzerine düşüyor. Bu gölgeye bir teleskop veya kamera koyuyoruz, güneşe tekrar bakıyoruz ve ışığın çoğu yok olmuş oluyor ve böylece korona bölgesinde kalan soluk detayları görebiliyoruz. Spitzer bunu uzayda yapmayı önerdi. Büyük bir gölgelik yapıp uzaya göndeririz, bunu yıldızın tam önüne koyarız, ışığın çoğunu engelleriz, oluşan gölgeye bir uzay teleskobu yerleştiririz ve işte, gezegenleri görebilir hâle geliriz. Bu şöyle bir şey olurdu. Şuradaki o büyük gölgelik, ama hiç gezegen görünmüyor çünkü ne yazık ki çok iyi çalışmaz. Bunun nedeni, ışık dalgalarının tıpkı teleskobun içinde olduğu gibi, gölgelikten sapma yapmaları. Bir akarsudaki kayanın etrafında suyun eğilmesine benziyor ve tüm bu ışık, gölgeyi yok ediyor. Bu kötü bir gölge. Gezegenleri göremeyiz.
Ama Spitzer aslında yanıtı biliyordu. Eğer uçları inceltip, bu uçları yumuşatabilirsek sapmaları kontrol edebilirdik. O zaman gezegenleri görebilirdik ve yaklaşık son 10 yıldır bunu yapmak için en uygun çözümleri ortaya çıkardık. Bunun gibi bir şeye benziyordu. Buna Çiçek Yapraklı Yıldız Gölgeleyicimiz diyoruz. Eğer bu yaprakların uçlarını gerektiği gibi yaparsak, eğer biçimlerini kontrol edebilirsek, sapmaları kontrol edebiliriz ve böylece harika bir gölgeye sahip oluruz. Önceki hâlinden 10 milyar kat daha soluk ve gezegenlerin işte böyle belirdiğini görebiliyoruz. Tabi bu benim baş parmağımdan daha büyük olmalı. Bu yıldız gölgeleyici yaklaşık yarım futbol sahası büyüklüğünde ve gölgesi içinde tutulması gereken teleskoptan 50.000 kilometre uzakta uçması gerekiyor. Ancak bu şekilde gezegenleri görebiliriz.
Bu ürkütücü gelse de, JPL'deki meslektaşlarım, parlak mühendisler bunu nasıl yapabileceğimize ilişkin şöyle muhteşem bir tasarım ortaya attılar. Önce bir makaraya sarılı durumda oluyor. Teleskoptan ayrılıyor. Yapraklar açılıp genişliyor. Teleskop yön değiştiriyor. Gölgelik döne döne uzaklaşıyor ve teleskoptan 50.000 km uzağa uçuyor. Yıldızın önüne işte böyle geçecek ve harika bir gölge yaratacak. İşte, yörüngesinde dönen gezegenleri bulduk. (Alkışlar) Teşekkürler.
Bu bilimkurgu değil. Son 5-6 yıldır bunun üzerinde çalışıyoruz. Geçen yaz, Kaliforniya'da Northrop Grumman'da çok etkileyici bir sınama yaptık. Burada dört tane yaprak var. Bu küçük ölçekli bir yıldız gölgeleyici. Az önce gördüğünüzün ancak yarısı kadar. Yapraklarının açıldığını göreceksiniz. Bu yapraklar, JPL'de yaz stajı yapan dört lisans öğrencisi tarafından yapıldı. Şimdi yerleştirilmesini görüyorsunuz. Bu yaprakların yerlerine yönlenmesi gerek. Bu yaprakların tabanı her seferinde, milimetrenin onda biri hassaslıkla aynı yere oturmalı. Bu sınamayı 16 kez yaptık ve 16 kez, milimetrenin onda biri hassaslıkla tam olarak aynı yere geldi. Bu tam bir doğrulukla yapılmalı ve eğer bunu yapabilirsek, eğer bu teknolojiyi inşa edebilirsek, eğer uzaya götürebilirsek, muhtemelen şöyle bir şey görebilirsiniz. Bu bizim en yakın komşu yıldızlarımızdan birinin Hubble Uzay Teleskobu ile çekilen resmi. Eğer buna benzer biraz daha büyük bir uzay teleskobu alıp, oraya bir yere koyarsak, önüne bir gölgeleyici getirirsek, bunun gibi bir şey görebiliriz: Bu güneş sistemimizin aile portresi. Ama bizimkini değil, bir başka güneş sistemi görebilmeyi umuyoruz, gölgeleyici sayesinde, bunun gibi bir yıldız gölgeleyici sayesinde. Jüpiter'i görebilirsiniz, Satürn'ü görebilirsiniz, Uranüs, Neptün ve tam burada merkezde kalıntı ışıkların yanındaki soluk mavi noktayı. Bu Dünya. Şunları anlamak isityoruz: Su var mı, oksijen var mı, ozon var mı? Yaşam barındırabileceğine ilişkin işaretler arıyoruz.
Bence bu mümkün olabilecek en harika bilim. Bu yüzden bu işin içine girdim çünkü bence bu dünyayı değiştirecek. Bunu gördüğümüz zaman her şeyi değiştirecek.
Teşekkürler.
